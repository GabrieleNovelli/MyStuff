\documentclass[]{scrbook}
\usepackage{amsmath,amssymb}
\usepackage{amsthm}
\usepackage{geometry}

\begin{document}
	\section{Il Problema dell'Interpretazione}
	Spesso si tende a dimenticare, studiando, che l'obbiettivo ultimo della fisica è la pura "descrizione" della realtà. In questo senso non esiste nulla di più "reale" della fisica, nonostante la sua meravigliosa componente astratta. Spesso si tende anche a dimenticare che le molteplici interpretazioni che la Fisica offre della realtà non sono altro che, per l'appunto, interpretazioni.  
	\\
	Il problema che verrà sviscerato all'interno di questo documento può essere sintetizzato semplicemente nella questione: "E se la realtà non potesse essere descritta?". In particolare, verrà totalmente abbandonata l'idea che la realtà possa essere in alcun modo descritta a livello fondamentale. Assumeremo, ragionevolmente e con le giuste motivazioni, di poter solamente trovare interpretazioni più o meno soddisfacenti di essa. Chiameremo dunque questo pensiero Interpretazionismo e cercheremo di definirne i tratti pricipali.\\
		\\
		Prima di partire, è doveroso sottolineare che le considerazioni esposte all'interno di questo manifesto riguardano solamente la fisica. Non è escluso che tutti i risultati che si otterranno potranno essere estesi a scienze meno "pure" (pure inteso come astratte e riguardanti le strutture fondamentali del reale), ma ciò non sarà affrontato all'interno di queste pagine. 
				\\
	Il meraviglioso Principio di Falsificazione di Popper è il punto di partenza: "Una teoria è scientifica solamente se può essere falsificata". Questa definizione fornisce un metodo (scientifico) per descrivere la realtà ad infinitum: elaborare teorie sempre più "esatte" nella loro descrizione. Una teoria fisica che si rispetti deve infatti accordarsi con le sue predecessore, almeno entro certe approssimazioni. Ad esempio, la Relatività Generale riproduce localmente i risultati della Relatività Ristretta, la quale riproduce, nel regime di basse velocità (rispetto a quella della luce), la Meccanica Classica, e così via. Tuttavia, la prima ci permette di spiegare fenomeni che la seconda e la terza non vedono; per questo diciamo che la Relatività Generale è più esatta della Relatività Ristretta. \\
	Ritornando al Principio, la vera magnificenza di esso sta in due caratteristiche. La prima è per l'appunto la spinta evolutiva che essa conferisce ad ogni disciplina scientifica: ogni teoria può essere corroborata o smentita e dunque aggiornata, migliorata, in modo da approssimarsi sempre di più alla corretta comprensione di ciò che è reale. La seconda si ricollega al nostro quesito iniziale: essendo ogni teoria in linea di principio falsificabile, non si avrà mai la certezza di aver trovato una interpretazione vera della realtà. Ma attenzione, vi è una sostanziale differenza con l'asserire che essa non possa essere descritta! Al fine di giustificare l'assunto Interpretazionista, consideriamo un semplice esempio: la Meccanica (Classica) Newtoniana.\\
	\\
	Prima di cominciare a discutere brevemente di questa teoria, è importante fare qualche chiarimento. Ogni teoria fisica si basa su di un preciso apparato matematico, estremamente rigoroso ed infallibile. Al di sopra di questo apparato, tramite dei postulati completamente arbitrari, viene costruita una teoria fisica. Ciò che è importante interiorizzare è la profonda separazione tra Matematica e Fisica: ad oggi non è possibile descrivere la realtà a partire dalla sola matematica; sono sempre necessari principi totalmente ingiustificati la cui validità è assunta universalmente. La teoria fisica, in tutte le sue sfaccettature e contraddizioni, si ricava a partire da queste due strutture.\\
	La Meccanica Newtoniana si basa principalmente su di un apparato matematico chiamato Calcolo Vettoriale ed Analisi Matematica (Il lettore tenga a mente che, poiché la matematica è esatta e totalmente in accordo con sé stessa in ogni branca, nulla vieta di prendere strumenti da altre branche matematiche). Molto brevemente, l'Analisi Matematica si occupa di descrivere il comportamento di relazioni (funzioni) tra insiemi di numeri Reali; mentre il Calcolo Vettoriale si occupa di descrivere il comportamento dei cosiddetti vettori. Formalmente, un vettore è un elemento astratto di uno Spazio Vettoriale, ovvero un insieme su cui sono definite certe operazioni e proprietà. Per fare un esempio, $\mathbb{R}$ con la somma che conosciamo tutti è uno spazio vettoriale. L'apparato matematico ci fornisce l'impalcatura su cui muoversi: lo spazio che ci circonda è descritto a partire da sistemi di riferimento costruiti con 3 assi cartesiani ortogonali tra loro. L'insieme dei punti dello spazio costruiti in questo modo è uno spazio vettoriale. Dunque potete immaginare i vettori nello spazio come punti o frecce (coppie di punti). I postulati su cui si basa la Meccanica Newtoniana sono essenzialmente 3. Tuttavia, è necessario prima di tutto assumere la presenza delle forze. Assumiamo che un'interazione tra due corpi si manifesti sotto forma di un vettore forza, ovvero un vettore (una freccia nello spazio (tangente)) a cui possiamo associare delle precise quantità, come la direzione e l'intensità della forza.\\
	Il primo postulato di Newton recita: "Se la somma delle forze agenti su di un corpo è nulla allora esso ha accelerazione nulla". Sostanzialmente o il corpo è fermo o si muove a velocità costante. \\
	Il secondo principio recita: "La somma delle forze agenti su di un corpo è proporzionale all'accelerazione del corpo stesso, tramite la massa (inerziale)" che può essere tradotta come $\vec{F}=m\vec{a}$.\\
	Il terzo principio recita: "Se un corpo C esercita una forza su di un corpo H allora il corpo H esercita una forza uguale e contraria su C". Non ci soffermiamo tanto sul terzo principio in quanto non è tanto rilevante per i nostri scopi.\\
	Il punto è che, a partire da questi postulati totalmente arbitrari, idealmente non solo si potrebbe ricostruire la dinamica di un corpo rigido conoscendo un numero sufficiente di parametri, ma si potrebbe anche prevedere la sua futura evoluzione. Idealmente, secondo la meccanica Newtoniana, conoscendo un numero sufficientemente elevato di informazioni sarebbe possibile ricostruire il tragitto di una particella dal momento del big bang fino ad oggi. Questo è falso. \\
	In particolare, i problemi (alcuni) iniziano a manifestarsi quando i corpi analizzati si muovono "troppo velocemente". Sostanzialmente, pare sperimentalmente che la velocità massima per un corpo sia $c$, la velocità della luce. Questo distrugge completamente la Meccanica Newtoniana, rendendola, semplicemente una teoria non vera universalmente. Tuttavia, il nocciolo della questione non è tanto il processo di falsificazione dei postulati fisici, quanto la profonda arbitrarietà di essi.\\
	Osservando i precisissimi risultati che la Meccanica Newtoniana ci permette di ricavare, saremmo tentati di credere che essa è, entro certi limiti, una corretta descrizione della realtà. Questo, secondo il pensiero Interpretazionista, è falso. Questo approccio filosofico si basa sull'idea che una teoria sia, entro certi limiti, è una più o meno corretta interpretazione della realtà. 
	\\
	Il problema è che Meccanica Newtoniana postula l'esistenza di forze, veri e propri fantasmi che si manifestano come motori del movimento dei corpi. Tuttavia, noi misuriamo solamente la velocità, il movimento e le interazioni tra questi. Noi diciamo che le forze "esistono" e sono la causa degli spostamenti semplicemente perché la teoria funziona. Nulla ci garantisce che spostando la matita con il dito vi siano forze rappresentate da frecce che si manifestino. Esse non sono altro che un puro costrutto matematico non falsificabile dai nostri esperimenti.\\
	Dunque, paradossalmente, ogni teoria fisica è costituita da una parte di assunzioni non "scientifiche" in senso stretto, ovvero impossibili da verificare sperimentalmente. Ciò che conta non è l'impalcatura su cui si basa la nostra teoria, bensì i risultati a cui essa conduce, in quanto la prima rimarrà sempre costretta sotto il velo di Maya della falsificazione.\\
	Il nodo centrale di questo problema è che ogni teoria fisica è inseparabile dalle effettive misure sperimentali, in quanto esse sono l'unico processo che ci permette di mettere in atto il meccanismo di falsificazione. Una misura non è altro che un'osservazione di un fenomeno naturale (fisico) attraverso il filtro dei nostri sensi; i quali sono estremamente limitati. Di conseguenza, tanto più complesse risultano essere le effettive misure, tanto più astratta sarà la teoria. Si consideri ora un esempio più complicato: lo spin.\\
	In meccanica classica esiste una grandezza, chiamata momento angolare, che ci permette di descrivere i corpi in rotazione. In generale, il lettore inesperto può banalizzare il momento angolare come una quantità che indica "quanto il corpo sta ruotando".\\
	In meccanica quantistica ad ogni particella è associata una proprietà fisica chiamata spin. Lo spin degli elettroni è (all'incirca) la causa a cui associamo le interazioni che questi presentano con un campo magnetico esterno. Le equazioni che si ritrovano nella descrizione di queste interazioni presentano una struttura sorprendentemente simile a quelle del momento angolare. Per questo tendiamo ad immaginare, classicamente, un elettrone dotato di spin come una piccola sfera in rotazione su sé stessa. Tuttavia non ci è dato "vedere" attraverso degli strumenti un elettrone roteare. Tutto ciò che misuriamo sono le interazioni che esso ha con i nostri rivelatori. Classicamente, questa interpretazione dello spin è estremamente funzionale, tuttavia, per le ragioni di cui sopra, non è altro che, per l'appunto, un'interpretazione. Estremizzando questo pensiero, la domanda "come è fatto un elettrone", è completamente senza senso, in quanto esso non è, per ora, "sufficientemente visibile" ai nostri strumenti. La mira dell'Interpretazionismo non è screditare l'approccio semplicistico e diretto della fisica, in quanto spesso e volentieri è quello più corretto. Ma piuttosto quella di ricordare a noi stessi di non intrappolarci nell'idea che la realtà sia l'esatta copia di teorie umane, troppo umane.  
	Il rischio che si corre è quello di dimenticare la sostanziale differenza tra interpretazione e descrizione della realtà, perdendoci nei meandri della teoria.\\
	\\
	Dunque, il punto chiave della fisica è l'assunzione di verità indimostrabili che definiscono essa stessa. L'arbitrarietà di questi postulati rende intangibile la certezza che essi siano effettivamente descrittivi, in senso stretto, della realtà. Seguendo questo ragionamento diciamo che "ciò che è reale non può essere descritto" riferendoci alla totale soggettività degli assunti con cui tentiamo, per l'appunto di descrivere il tutto. Ovviamente, nulla esclude che esistano degli assiomi "corretti", ma questa loro accezione di correttezza rimane (per ora) semplicemente indimostrabile e, dunque, priva di alcun valore. La realtà è interpretabile, ma non descrivibile.
	\section{La Causa}
	Da dove proviene questa insormontabile necessità di postulare? Quali sono le ragioni per cui siamo costretti ad inventare assunzioni affinché le nostre teorie fisiche funzionino? \\
	Per trovare una risposta a questi interrogativi è necessario analizzare la relazione tra fisica teorica e sperimentale. Il fine di una qualsiasi teoria è quello di accordarsi il più precisamente possibile con le effettive misure. Queste, tuttavia, sono solamente effetti. Una teoria fisica cerca di risalire alle cause a partire dagli effetti. Ed è esattamente questa operazione che ci forza a postulare.\\
	Immaginatevi d'essere un medico e di somministrare un medicinale ad un paziente. Il medicinale produrrà un certo effetto, misurabile sperimentalmente. Sarà ragionevole assumere che le modificazioni sulla salute del paziente saranno da imputare al medicinale, in quanto il mutamento delle prime è comparso in stretta relazione al secondo. Per cui, in questo primo caso saremo certi (con un ragionevole margine di errore, per i più pignoli), che la causa prima delle misure sarà il medicinale somministrato.\\
	Ora immaginatevi di poter conoscere solamente gli effetti e le modificazioni che il paziente presenta; ma di non sapere se esso è un uomo o un animale, di non conoscere il suo completo stato di salute, nè la sua anatomia, di non sapere nè se ad esso sono stati somministrati medicinali nè, in caso affermativo, quanto tempo addietro è avvenuta la somministrazione, e così via. Come indicare la causa prima del suo stato? Ancora di più: Supponete di non poter toccare il paziente, ma di poterlo solamente guardare attraverso un cannocchiale, da molto molto lontano. Supponete d'essere come un uomo delle caverne e di non aver le nozioni di ossa, di globulo rosso, di medicina e così via.
	Sareste in grado di indicare la causa prima dello stato del paziente?\\
	Questa comica situazione esemplifica lo stato del fisico di fronte alla natura. Diverse interpretazioni della realtà corrispondono a diversi postulati, i quali vengono assunti per ricercare la causa agli effetti che misuriamo. L'impossibilità umana di trascendere i propri sensi nella realizzazione di misure sperimentali costringe ad inventare spiegazioni ragionevoli (ma non falsificabili) attraverso l'atto di postulare.
	\subsection{Specchietto matematico}
	Matematicizzando i risultati del paragrago precedente, considerando $E$ come l'insieme degli effetti e $C$ come quello delle cause, la relazione $f:C\rightarrow E$ che sussiste tra essi non è necessariamente iniettiva. Secondo il pensiero Interpretazionista, il fisico cerca di invertire questa relazione a partire da $E$, e postulare equivale ad escludere certi punti dall'insieme $C$.
	\section{Il problema del Vero}
	Se assumiamo come postulato che la realtà possa solo essere interpretata ma non descritta in alcun modo, per lo meno a livello fondamentale, stiamo implicitamente distruggendo la nozione di Verità. E' dunque richiesta  una nuova formulazione di questo concetto, la quale deve non solo accordarsi al pensiero Interpretazionista, ma anche ridursi con le giuste approssimazioni alla verità intesa come universale.\\
	Chiarifichiamo meglio quest'ultimo concetto con la seguente definizione:\\
	\\
	\textbf{Def:}\\
	Una proposizione è detta Universalmente Vera se è in accordo con la descrizione della realtà.\\
	\\
	Il punto principale dell'Interpretazionismo è l'impossibilità di formulare qualsiasi proposizione Universalmente Vera, come conseguenza della non-descrivibilità della realtà. Tuttavia, per ragioni logiche, assumiamo che una descrizione fondamentale di essa esista, anche se intoccabile. Intuitivamente, la nostra assunzione è ragionevole dato che la realtà ovviamente esiste e dunque in qualche modo deve "essere". \\
	Preoccupiamoci ora di definire la nozione di Verità Interpretazionista. La nostra definizione sarà semplicemente:\\
	\\
	\textbf{Def:}\\
	Una proposizione è detta Vera se è corroborata all'interno dell'apparato fisico a cui appartiene ed attraverso cui si tenta di falsificarla.\\
	\\
	Ad una prima occhiata, questa formulazione pare tutt'altro che banale. Al fine di comprenderne la stesura, consideriamo alcune asserzioni e procediamo ad analizzarle servendoci della nostra attuale "conoscenza" della natura.\\
	La proposizione "Il cielo è blu" è ovviamente vera, dato che, attraverso l'uso unico dei nostri occhi, è facile da corroborare. Ciononostante, il grado di verità di questa semplice asserzione è strettamente legato all'apparato fisico con cui conduciamo la misura: i nostri occhi. E' risaputo infatti che la quantità di radiazione che riceviamo dal cielo si estende al di là del solo spettro visibile (senza considerare la continua pioggia di particelle che ci investono costantemente). Dunque, la proposizione sopra riportata risulterebbe ovviamente falsa se analizzata attraverso strumenti e teorie più precise. Tuttavia, noi diciamo che il cielo è blu perchè implicitamente assumiamo il solo uso della nostra vista. Il punto di questa analisi esageratamente puntigliosa non è solamente mostrare come l'apparato fisico influenzi la nozione del vero, ma anche renderci consapevoli delle innumerevoli e ragionevoli approssimazioni che tutti noi operiamo.\\
	Consideriamo ora un altro esempio più specifico: la proposizione "gli atomi sono piccole sfere" è vera, classicamente, ma estremamente falsa in fisica quantistica. Tuttavia, dipendentemente dall'esperimento che conduciamo, siamo forzati ad interpretare la realtà in un modo o nell'altro e, basandoci sull'interpretazione che scegliamo, la precedente proposizione può essere o vera o falsa. Se ad esempio volessimo calcolare il libero cammino medio di un gas di molecole arbitrarie, potremmo trattarle come sfere ed il risultato che otterremmo sarebbe valido entro certi regimi di approssimazione sorprendentemente larghi.\\
	Ritorniamo ora alla definizione di Verità Interpretazionista: la proposizione "gli atomi sono piccole sfere" risulta particolarmente utile per comprendere la necessità di includere l'appartenenza ad un certo apparato fisico. Infatti, questa stessa affermazione sarebbe semplicemente priva di senso in Quantum Field Theory, dove l'ente fondamentale della teoria è il campo e le particelle sono viste come sole eccitazioni di esso. Come onde, in un mare che si estende per tutto lo spazio-tempo.\\
	Gli scorsi esempi aiutano a comprendere come la Verità Interpretazionista (alla quale ci riferiremo come Verità se non altrimenti specificato) sia una semplice conseguenza delle nostre interpretazioni della natura. Ciò non vuol ovviamente significare che la verità differisca sempre da quella universale, ma la risposta a questo problema è semplicemente inarrivabile e di conseguenza non ha alcun senso perseguirla.\\
	\\
	Sapendo che la madre delle persone senza intelletto è in costante dolce attesa, è ovvia la necessità di chiarificare il precedente paragrafo con ulteriori esempi. Proposizioni come "la terra è piatta" sono false (non vere), in quanto falsificate da qualsiasi teoria fisica corroborata. Proposizioni con un grado tanto esteso di falsità possono essere (e devono essere in qualsiasi ragionamento che non sia astratto al massimo grado) trattate come universalmente false (o vere).
	Il punto fondamentale è che non basta una teoria fisica nuova per rendere una qualsiasi allucinazione veritiera: è necessario che la teoria stessa sia corroborata, ovvero sia sottoposta a falsificazione e riproduca con sufficiente precisione i risultati misurati. Allo stesso modo, non è lecito asserire che una proposizione corroborata è falsa appigliandosi all'argomentazione che "potrebbe" esistere una teoria che la falsifica, se questa non esiste già. Questo punto è di fondamentale importanza.		
	Si invita caldamente chiunque non abbia compreso a fondo il significato dell'ultimo paragrafo a rileggere le definizioni di Verità.\\
	Chiunque veda questo manifesto come una giustificazione di una qualsiasi teoria pseudo-scientifica, che non abbia basi logico-matematiche e fisiche corroborate da innumerevoli esperimenti, non ha compreso nulla di ciò che è riportato all'interno di questo, nè della nostra filosofia.
	\section{La semplicità}
	Nel corso di queste pagine v'è stata sostanzialmente una totale demolizione del concetto di verità universale, un annichilimento della nostra presunzione riguardo la natura. Tuttavia, questi astrusi ragionamenti non hanno come mira quella di instillare il dubbio, nè di criticare puntigliosamente ogni affermazione ovvia. Al contrario, questo manifesto vuol sia essere un modo di ricordarci quanto nonostante la nostra incapacità di trascendere i cinque sensi, siamo arrivati lontano, sia essere un mezzo che impedisca di fossilizzarci su una sola interpretazione. E' di vitale importanza che una qualsiasi teoria non è da rigettare (e quindi è da considerarsi vera entro certe approssimazioni) una volta falsificata. La Relatività Generale descrive in modo eccellenti fenomeni gravitazionali su larga scala, ma non si accorda con Teoria dei Campi Quantizzati nella descrizione delle interazioni tra particelle. Allo stesso modo, Meccanica Newtoniana è perfettamente adatta per analizzare problemi meccanici che coinvolgono corpi macroscopici. 
	
\end{document}
